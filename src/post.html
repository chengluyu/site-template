<!DOCTYPE html>
<html lang="zh-cmn-Hans">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <meta http-equiv="X-UA-Compatible" content="ie=edge">
</head>
<body>
  <header>
    <div class="brand">Luyu Cheng</div>
    <nav>
      <a href="/">首页</a>
      <a href="/archive.html">文章</a>
      <a href="/about.html">关于</a>
    </nav>
  </header>
  <main class="han-init-context">
    <section>
      <h1>蘭亭集序</h1>
      <p>
        时间：2018年10月6日<br>
        标签：<span class="tag is-medium">测试</span>
      </p>
    </section>
    <section>
      <p>永和九年，歲在癸丑，暮春之初，會于會稽山陰之蘭亭，脩稧事也。羣賢畢至，少長咸集。此地有崇山峻領，茂林脩竹；又有清流激湍，暎帶左右。引以為流觴曲水，列坐其次。</p>
      <p>雖無絲竹管弦之盛，一觴一詠，亦足以暢敘幽情。是日也，天朗氣清，惠風和暢；仰觀宇宙之大，俯察品類之盛；所以遊目騁懷，足以極視聽之娛，信可樂也。</p>
      <p>夫人之相與，俯仰一世，或取諸懷抱，悟言一室之內，或因寄所託，放浪形骸之外。雖趣舍萬殊，靜躁不同，當其欣於所遇，暫得於己，怏然自足，不知老之將至。及其所之既倦，情随事遷，感慨係之矣。向之所欣，俛仰之间以為陳迹，猶不能不以之興懷；况脩短随化，終期於盡。古人云：「死生亦大矣。」豈不痛哉！</p>
      <p>每攬昔人興感之由，若合一契，未嘗不臨文嗟悼，不能喻之於懷。固知一死生為虛誕，齊彭殤為妄作。後之視今，亦由今之視昔，悲夫！故列敘時人，錄其所述，雖世殊事異，所以興懷，其致一也。後之攬者，亦將有感於斯文。</p>
    </section>
  </main>
  <footer>
    <p>Copyright &copy; 2018</p>
    <p><a href="/">cly.wtf</a> made by Luyu Cheng</p>
  </footer>
</body>
</html>
